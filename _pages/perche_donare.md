---
layout: page
title: Perché donare il sangue
permalink: /perché-donare-sangue
---

# Cosa vuol dire donare per chi riceve

Finché esiste un donatore esiste anche un'opportunità di vivere.

Donare il sangue permette di salvare una vita. Lo sanno bene i tanti bambini **malati di leucemia** che necessitano di continue trasfusioni, così come le persone in gravi condizioni dopo un incidente o i tanti anziani che per svariati motivi diventano anemici. Inoltre il sangue donato sotto forma di globuli rossi concentrati o plasma o, talvolta, piastrine, diventa indispensabile nel corso di interventi chirurgici.

# Cosa vuol dire donare per chi dona

La donazione periodica del sangue permette al donatore un controllo costante del suo stato di salute attraverso visite sanitarie ed accurati esami di laboratorio.

E' vero che negli ultimi tempi il numero degli esami effettuati è stato ridotto, ma annualmente vengono effettuati gratuitamente gli esami fondamentali.

Ebbene , alcuni di essi, a seguito del  Decreto del 9 dicembre 2015, sono  rimborsati dal Servizio Sanitario Nazionale solo nel monitoraggio di patologie , mentre sono divenuti a pagamento se prescritti dal medico di base nella persona sana col solo scopo di effettuare un check-up.

# Donare contro la speculazione sulla salute

Il fabbisogno nazionale di sangue intero è di 2.300.000 unità. Quello del plasma è di 850.000 litri. Per raggiungere queste cifre ci vorrebbero almeno 1.300.000 donatori. Siamo ancora lontani da questa cifra pertanto è necessario ricorrere all’importazione di plasma e di emoderivati che non sempre sono ottenuti da donatori volontari periodici.  

In estate il fabbisogno aumenta ulteriormente perché vi è un fisiologico calo delle donazioni mentre il numero dei malati resta invariato, pertanto è auspicabile  di donare il sangue prima di partire per le vacanze.

# Chi può donare il sangue

I requisiti generali sono:

* buone condizioni fisiche e di salute : ognuno, prima di essere ammesso alla donazione, viene sottoposto     ad una accurata visita medica e a esami diagnostici e strumentali.
* età compresa tra 18 e 65 anni
* peso non inferiore ai 50 chilogrammi
* pressione arteriosa massima compresa tra 110 e 180 mmHg
* pressione arteriosa minima compresa tra 60 e 100 mmHg
* frequenza cardiaca a riposo compresa tra 50 e 100 pulsazioni al minuto ( i donatori che fanno intenso sport possono donare anche con frequenza inferiore )
* emoglobina pre-donazione > 12,5 g/dL nelle donne e > 13,5 g/dL negli uomini
* ematocrito pre-donazione > 38% nelle donne e > 40% negli uomini

E’ importante che il donatore sia sano. Per questo in alcuni casi è bene autoescludersi dalla donazione.

E’ importante compilare in maniera assolutamente veritiera e accurata il questionario pre-donazione. Trascurare anche qualche piccolo dettaglio all’apparenza insignificante potrebbe creare danni e non benefici al ricevente. Il colloquio con il medico trasfusionista è quindi un momento fondamentale per valutare eventuali controindicazioni alla donazione. Alcune malattie infettive , come epatite virale, AIDS, sifilide e altre ancora possono essere trasmesse dal donatore al ricevente. Comportamenti a rischio di trasmissione di malattie infettive virali ( rapporti sessuali a rischio, rapporti sessuali o convivenza con soggetti positivi per epatite B, epatite C o AIDS , tatuaggi , piercing , uso di sostanze stupefacenti ) controindicano la donazione di sangue e di emocomponenti. La convivenza con soggetti affetti da alcune malattie infettive ( ad esempio morbillo, altre malattie esantematiche ) comporta la temporanea non idoneità alla donazione anche in assenza di sintomi, in quanto il periodo di incubazione di queste patologie può essere di qualche settimana.

Esistono condizioni patologiche che possono escludere il modo temporaneo o  o definitivo la donazione in quanto dannose per il donatore stesso :

* cardiopatie
* ulcera gastrica o duodenale
* anemia

Sono invece causa di sospensione temporanea:

* sindrome influenzale
* faringite
* gastroenteriti
* uso di farmaci (es: antibiotici)
* interventi chirurgici
* viaggi in zone tropicali
* gravidanza
* tatuaggi

# Quali analisi vengono fatte per la donazione

Donare il sangue è anche un’ottima occasione per tenere sotto controllo se stessi.
Alla prima donazione vengono determinati:

* ABO, Fenotipo RH completo, Kell
* Ricerca anticorpi irregolari Anti-eritrociti

Ad ogni donazione, vengono effettuati i seguenti esami:

* esame emocromocitometrico completo
* transaminasi ALT con metodo ottimizzato
* sierodiagnosi per la Lue
* HIVAb 1-2 (per l'AIDS)
* HBsAg (per l'epatite B )
* HCVAb e costituenti virali (per l'epatite C)
* Conferma del gruppo sanguigno (AB0) e del fattore Rh

Altri esami a scadenza annuale sono inoltre previsti per il donatore periodico.

# Chi ha bisogno delle trasfusioni di sangue

Il sangue è costituito da:

* Globuli rossi: sono trasfusi in caso di anemia da  leucemie , tumori solidi, emorragie acute, interventi chirurgici, difetti congeniti come la talassemia.
* globuli bianchi
* Piastrine : sono trasfuse in caso di riduzione numerica in caso di leucemie, tumori solidi.
* plasma ( liquido costituito da acqua , proteine ed elettroliti ): utilizzato nei deficit dei fattori della coagulazione. Dal plasma si ricavano farmaci come albumina , immunoglobuline e fattori della coagulazione. Le principali indicazioni sono l’emofilia, malattie del fegato, deficit immunologici, profilassi delle infezioni come tetano ed epatite B.

# Come fare colazione prima della donazione

Il mattino del prelievo è preferibile essere a digiuno o aver fatto una colazione leggera a base di frutta fresca o spremute, thè o caffè poco zuccherati, pane non condito o altri carboidrati semplici. Le donne che hanno in corso la terapia anticoncezionale non devono sospenderne l'assunzione quotidiana.

# Come avviene il prelievo di sangue durante la donazione

Il prelievo di sangue intero è assolutamente innocuo per il donatore e ha una durata di circa 5-8 minuti. Il volume massimo di sangue prelevato, stabilito per legge, è uguale a 450 centimetri cubici +/- 10%.

# Cosa accade dopo il prelievo per una donazione

Dopo il prelievo viene offerto un ristoro per reintegrare i liquidi e migliorare il comfort post donazione. Ai lavoratori dipendenti viene riconosciuta per legge una giornata di riposo retribuita. Esami obbligatori ad ogni donazione e controlli periodici

# Quanto devo aspettare fra una donazione e la successiva

L'intervallo minimo tra una donazione di sangue intero e l'altra è di 90 giorni.
Di norma, quindi, gli uomini possono donare sangue intero 4 volte l'anno, mentre le donne 2 volte l'anno.

Le donne non possono donare sangue durante le mestruazioni o la gravidanza, e per un anno dopo il parto.

# Le diverse tipologie di donazioni di sangue non intero

Nell’aferesi (termine greco che significa l’atto del "portar via"), attraverso l’uso di separatori cellulari, si ottiene dal sangue del donatore soltanto la componente ematica di cui si ha necessità: plasma (**plasmaferesi**) o piastrine (**piastrinoaferesi**), restituendogli contemporaneamente i restanti elementi.

Soltanto una parte del fabbisogno annuo di albumina e fattore VIII e degli altri plasmaderivati viene prodotta in Italia; la restante parte deve essere importata comportando una spesa notevole e un potenziale maggior rischio di malattie trasmissibili.

La plasmaferesi si esegue con apparecchiature che prelevano il sangue e ne separano le componenti, restituendo le cellule al donatore in un processo continuo, attraverso un unico accesso venoso.
Questa donazione ha una durata variabile da 35 minuti a 50 minuti circa, si effettua preferibilmente su appuntamento e poiché sono necessarie apparecchiature specifiche (separatori cellulari) si effettua presso strutture trasfusionali abilitate.
I requisiti per la donazione del plasma sono simili a quelli per la donazione del sangue intero. L'intervallo tra una donazione e l'altra di solo plasma, può essere anche di solo 14 giorni poiché il plasma si rigenera molto rapidamente) senza alcuna conseguenza o ripercussione negativa.
La piastrinoaferesi consiste nel prelievo delle sole piastrine. Oltre ai requisiti necessari alla donazione di sangue intero, il donatore di piastrine dovrà avere un normale assetto emocoagulativo.
Può essere effettuata con metodica di centrifugazione mediante alcuni cicli durante i quali l’apparecchiatura utilizzata separa la parte corpuscolata del sangue dal plasma; quest’ultimo viene raccolto in una sacca satellite in attesa di essere restituito al donatore. Dalla parte corpuscolata vengono estratte automaticamente a circuito chiuso, senza possibilità di contaminazione, le piastrine che si raccolgono in una apposita sacca.
Il ciclo si conclude con la reinfusione al donatore del plasma, dei globuli rossi e dei globuli bianchi. A questo punto inizia il nuovo ciclo, fino al raggiungimento della quota desiderata di piastrine. Non si possono eseguire di norma più di 6 piastrinoaferesi l’anno; l’intervallo minimo consentito tra due piastrinoaferesi e tra una piastrinoaferesi e una donazione di sangue intero è di quattordici giorni, mentre tra una donazione di sangue intero e una piastrinoaferesi è di un mese. Tutto il procedimento dura circa un’ora e mezza. Le piastrine raccolte verranno utilizzate entro 5 giorni dal prelievo per la terapia di alcune gravi malattie come per esempio le leucemie, per i pazienti oncologici in chemioterapia e come supporto fondamentale nei trapianti di midollo osseo.

Donazione multipla di emocomponenti Grazie all’impiego di separatori cellulari è oggi possibile effettuare anche donazioni multiple di emocomponenti come ad esempio una eritroplasmaferesi (donazione di plasma e globuli rossi), una eritropiastrinoaferesi (donazione di globuli rossi e piastrine), una donazione di piastrine raccolta in due sacche, una plasmapiastrinoaferesi (donazione di plasma e piastrine)

# Normative sulla donazione di sangue

Donare il sangue è un gesto generoso e di civiltà ma è anche tutelato dalla legge in ottica lavorativa. Al lavoratore dipendente che dona gratuitamente sangue infatti è concessa una giornata di riposo che però non intacca il suo diritto alla normale retribuzione.

Sarà lo stesso datore di lavoro a porre la medesima a conguaglio con i contributi dovuti all’Inps. A godere del diritto infatti sono i lavoratori dipendenti assicurati Inps con qualsiasi qualifica, senza discrimine di settore, mentre non spetta a coloro che svolgono un attività autonoma e a coloro che versano nella gestione separata. Certo, qualche parametro c’è al fine di godere della giornata di riposo senza perdere il proprio compenso: la donazione deve raggiungere il limite quantitativo minimo di 250 grammi e il prelievo va effettuato presso centri autorizzati dal Ministero della Salute.
