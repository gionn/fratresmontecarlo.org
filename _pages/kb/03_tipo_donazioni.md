---
layout: single
title: Tipologie di donazione oltre al sangue intero
permalink: /tipologie-di-donazione
---

Esistono anche altre tipologie di donazione oltre a quella più classica della
sacca di sangue intero.

## Plasmaferesi

Durante la plasmaferesi, il proprio sangue viene suddiviso attraverso un
apposito macchinario che permette di separare il plasma dai restanti elementi,
che vengono poi reimmessi immediatamente in circolo.

Tali componenti posso essere estremamente utili per la cura o la gestione di
malattie acute o croniche come sclerosi multipla, miastenia gravis, porpora
trombotica trombocitopenica.

Questa donazione ha una durata variabile da 35 minuti a 50 minuti circa, si
effettua preferibilmente su appuntamento e, poiché sono necessarie
apparecchiature specifiche (separatori cellulari per centrifugazione) e si
effettua presso strutture trasfusionali abilitate.

I requisiti per la donazione del plasma sono simili a quelli per la donazione
del sangue intero. L'intervallo tra una donazione e l'altra di solo plasma, può
essere anche di solo 14 giorni (il plasma si rigenera molto rapidamente) senza
alcuna conseguenza o ripercussione negativa.

## Piastrinoaferesi

La piastrinoaferesi consiste nel prelievo delle sole piastrine. Oltre ai
requisiti necessari alla donazione di sangue intero, il donatore di piastrine
dovrà avere un normale assetto emocoagulativo (non deve essere affetto da
patologie che comportino disturbi alla coagulazione).

Può essere effettuata con metodica di centrifugazione mediante alcuni cicli
durante i quali l’apparecchiatura utilizzata separa la parte corpuscolata del
sangue dal plasma; quest’ultimo viene raccolto in una sacca satellite in attesa
di essere restituito al donatore. Dalla parte corpuscolata vengono estratte
automaticamente a circuito chiuso, senza possibilità di contaminazione, le
piastrine che si raccolgono in una apposita sacca. Il ciclo si conclude con la
reinfusione al donatore del plasma, dei globuli rossi e dei globuli bianchi. A
questo punto inizia il nuovo ciclo, fino al raggiungimento della quota
desiderata di piastrine.

Non si possono eseguire di norma più di 6 piastrinoaferesi l’anno; l’intervallo
minimo consentito tra due piastrinoaferesi e tra una piastrinoaferesi e una
donazione di sangue intero è di quattordici giorni, mentre tra una donazione di
sangue intero e una piastrinoaferesi è di un mese. Tutto il procedimento dura
circa un’ora e mezza.

## Donazione multicomponente

Un'ulteriore tipologia di donazione è la donazione multipla di emocomponenti.
Grazie all’impiego di separatori cellulari è oggi possibile effettuare anche
donazioni multiple di emocomponenti come ad esempio una eritroplasmaferesi
(donazione di plasma e globuli rossi), una eritropiastrinoaferesi (donazione di
globuli rossi e piastrine), una donazione di piastrine raccolta in due sacche,
una plasmapiastrinoaferesi (donazione di plasma e piastrine)

# Vuoi diventare donatore?

Ti aiutiamo noi! Scrivici un messaggio o chiamaci al 3489491955 (anche Whatsapp).

Oppure continua a leggere le [ultime news sulla homepage](/).
