---
layout: single
title: Il giorno della donazione
permalink: /giorno-della-donazione
---

Ci siamo, il giorno più importante è arrivato, scopri con noi cosa succederà!

## Come fare colazione prima della donazione

Il mattino del prelievo è preferibile essere a digiuno o aver fatto una
colazione leggera a base di frutta fresca o spremute, tè o caffè poco
zuccherati, pane non condito o altri carboidrati semplici. Le donne che hanno in
corso la terapia anticoncezionale non devono sospenderne l'assunzione
quotidiana.

## Il questionario prima della donazione

Prima della donazione sarà fornito un apposito questionario ed è importante
compilarlo in maniera assolutamente veritiera, per individuare possibili fattori
di rischio, anche piccoli, che possano annullare i benefici della donazione. Il
successivo colloquio riservato con il medico trasfusionista è quindi un momento
fondamentale per valutare eventuali controindicazioni alla donazione.

Alcune malattie infettive, come epatiti virali, AIDS, sifilide e altre ancora
possono essere trasmesse dal donatore al ricevente.

Comportamenti a rischio di trasmissione di malattie infettive virali come
rapporti sessuali con partner a rischio, convivenza con soggetti positivi per
epatite B, epatite C o AIDS, tatuaggi, piercing, uso di sostanze stupefacenti
sono controindicati per la donazione di sangue e di emocomponenti e comporta la
temporanea non idoneità alla donazione anche in assenza di sintomi, a seconda
dei periodi di incubazione di tali patologie.

## Come avviene il prelievo durante la donazione

Il prelievo di sangue intero è assolutamente innocuo per il donatore e ha una
durata di circa 5-10 minuti. Vieni disteso sul lettino, viene messo un laccio al
braccio per facilitare l'individuazione di una vena da parte del persone
tecnico, e la donazione inizia.

Il volume massimo di sangue prelevato, stabilito per legge, è uguale a 450
millilitri +/- 10%.

Il prelievo di plasma è anch'esso innocuo per il donatore ed ha una durata di
35-50 minuti ed il volume di plasma prelevato è di 600 millilitri.

## Cosa accade dopo il prelievo per una donazione

Dopo il prelievo, è necessario attendere alcuni minuti distesi sul lettino, poi
gradualmente si comincia ad alzarsi.

Viene offerto un ristoro per reintegrare i liquidi e migliorare il comfort post
donazione. Successivamente, i risultati della analisi effettuate sul sangue
prelevato arriveranno direttamente al domicilio del donatore.

## Quali analisi vengono fatte sul sangue donato

Donare il sangue è un’ottima occasione per tenere sotto controllo se stessi.
Alla prima donazione vengono determinati:

* Gruppi sanguigni: ABO, Fenotipo RH completo, Kell
* Presenza di anticorpi che possono danneggiare il ricevente (anticorpi
  irregolari anti-eritrociti)
* ECG (elettrocardiogramma)

Ad ogni donazione, vengono effettuati i seguenti esami:

* esame emocromocitometrico completo
* transaminasi ALT con metodo ottimizzato
* sierodiagnosi per la Lue (per la sifilide)
* HIVAb 1-2 (per l'AIDS)
* HBsAg (per l'epatite B )
* HCVAb e costituenti virali (per l'epatite C)
* Conferma del gruppo sanguigno (AB0) e del fattore Rh

Altri esami più approfonditi, a cadenza annuale, sono inoltre previsti per il donatore periodico:

* Principali proteine plasmatiche
* Colesterolo

## Quanto devo aspettare fra una donazione e la successiva

L'intervallo minimo tra una donazione di sangue intero e l'altra è di 90 giorni
per gli uomini e le donne non in età fertile, mentre per le donne in età fertile
l'intervallo è prolungato a 180 giorni. Di norma, quindi, gli uomini possono
donare sangue intero 4 volte l'anno, mentre le donne in età fertile 2 volte
l'anno.

L'intervallo minimo fra una donazione di sangue intero e di una di plasma, o fra
una donazione di sangue intero e una di piastrine è ridotto a 30 giorni.

L'intervallo minimo fra una donazione di plasma e una di sangue intero, o fra
due donazioni di plasma è ulteriormente ridotta a 14 giorni.

Le donne non possono donare sangue durante le mestruazioni o la gravidanza, e
per un anno dopo il parto.

# Vuoi diventare donatore?

Ti aiutiamo noi! Scrivici un messaggio o chiamaci al 3489491955 (anche Whatsapp).

Oppure continua a leggere sui [diversi tipi di donazione oltre il sangue intero](/tipologie-di-donazione).
