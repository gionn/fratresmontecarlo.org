---
layout: single
title: Perché è importante donare il sangue
permalink: /perche-donare-sangue
---

## La donazione per chi riceve

> Finché esiste un donatore esiste anche un'opportunità di vivere.

Donare il sangue è un gesto semplice e sicuro, ma permette di salvare una vita.
Lo sanno bene i tanti bambini **malati di leucemia** che necessitano di continue
trasfusioni, così come le persone in gravi condizioni dopo un incidente stradale
o i tanti anziani che per svariati motivi diventano anemici. Inoltre il sangue
donato sotto forma di globuli rossi concentrati, plasma o piastrine,
diventa indispensabile nel corso o a seguito di interventi chirurgici.

È fondamentale riuscire a garantire la presenza di adeguate scorte di sangue
presso i centri trasfusionali per riuscire a far fronte a qualsiasi tipo di
emergenza. Per questo è necessaria la donazione periodica e la sensibilizzazione
di quante più persone possibile.

## La donazione per chi dona

> La donazione periodica è una procedura sicura e controllata, e porta beneficio
> anche al donatore oltre che al ricevente.

La donazione periodica del sangue permette al donatore un controllo costante del
suo stato di salute, attraverso visite sanitarie con i medici del centro
trasfusionale ed accurati esami di laboratorio sul sangue prelevato, i cui
risultati saranno poi inviati, gratuitamente, al domicilio del donatore.

Gli [esami che vengono svolti](/giorno-della-donazione#quali-analisi-vengono-fatte-sul-sangue-donato)
ad ogni donazione servono a valutare i principali componenti del sangue (globuli
rossi, bianchi, piastrine, emoglobina), e altri componenti sierologici volti ad
evidenziare la presenza di eventuali malattie infettive.

## Chi può donare il sangue

I requisiti generali sono:

* buone condizioni fisiche e di salute: chiunque, prima di essere ammesso alla
  donazione, viene sottoposto ad una visita medica e ad esami diagnostici e
  strumentali
* età compresa tra 18 e 65 anni
* peso non inferiore ai 50 chilogrammi

Per i curiosi, i parametri che devono essere rispettati sono:

* pressione arteriosa massima compresa tra 110 e 180 mmHg
* pressione arteriosa minima compresa tra 60 e 100 mmHg
* frequenza cardiaca a riposo compresa tra 50 e 100 pulsazioni al minuto (i
  donatori che fanno intenso sport possono donare anche con frequenza inferiore)
* emoglobina pre-donazione superiore a 12,5 g/dL nelle donne e superiore ai 13,5
  g/dL negli uomini
* ematocrito pre-donazione superiore a 38% nelle donne e superiore 40% negli
  uomini

> È importante che il donatore sia sano. Per questo motivo, in alcuni casi è bene
riflettere su eventuali condizioni di rischio che potrebbero danneggiare invece
che aiutare il ricevente.

## Chi non può donare il sangue

A seconda di alcune condizioni fisiche, il donatore è soggetto ad una
sospensione temporanea o permanente per la donazione.

Le cause più comuni di sospensione temporanea, di durata variabile a seconda
della gravità (da 48 ore a 1 anno) sono:

* raffreddore e sindromi influenzali, faringiti, gastroenteriti
* assunzione di farmaci (antibiotici, anti-infiammatori, psicofarmaci)
* interventi chirurgici maggiori o odontoiatrici
* viaggi in zone tropicali o con malattie endemiche
* tatuaggi, piercings
* vaccini
* assunzione di stupefacenti
  
Per le donne in età fertile:

* mestruazioni
* gravidanza e parto

Esistono condizioni patologiche che possono escludere in modo permanente  la
donazione in quanto dannose per il donatore stesso:

* cardiopatie
* ulcera gastrica o duodenale
* anemia

Infine, tutte le malattive infettive precludono la donazione, come:

* malattie esantematiche (morbillo, varicella, rosolia, scarlattina)
* epatiti (tipo B e C)
* AIDS

> In caso di dubbi, contatta sempre il centro trasfusionale a te più vicino per
> parlarne con un medico!

## Donare per garantire riserve di sangue per le emergenze

Il fabbisogno nazionale di sangue intero è di 2.400.000 unità. Quello del plasma
è di 880.000 chilogrammi. Per raggiungere queste cifre ci vorrebbero almeno
1.300.000 donatori. Siamo ancora lontani da questa cifra pertanto è necessario
ricorrere all’importazione di plasma e di emoderivati che non sempre sono
ottenuti da donatori volontari periodici.

In estate il fabbisogno aumenta ulteriormente perché vi è un fisiologico calo
delle donazioni mentre il numero dei malati resta invariato, pertanto è
importante cercare di andare a donare il sangue prima di partire per le vacanze.

## Normative sulla donazione di sangue

Donare il sangue è un gesto generoso e di civiltà ma è anche tutelato dalla
legislazione italiana in ottica lavorativa. Al lavoratore dipendente che dona
gratuitamente sangue è concessa una giornata di riposo che però non
intacca il suo diritto alla normale retribuzione.

Certo, qualche parametro c’è al fine di godere della giornata di riposo senza
perdere il proprio compenso: la donazione deve raggiungere il limite
quantitativo minimo di 250 grammi e il prelievo va effettuato presso centri
autorizzati dal Ministero della Salute. :)

# Vuoi diventare donatore?

Ti aiutiamo noi! Scrivici un messaggio o chiamaci al 3489491955 (anche Whatsapp).

Oppure continua a leggere su [cosa accade il giorno della donazione](/giorno-della-donazione).
