---
layout: single
title: "🏃 60 anni, 60 km a piedi per A.G.B.A.L.T."
tags: [associazione]
header:
  image: https://d2g8igdw686xgo.cloudfront.net/51185468_1600010874733859_r.jpeg
---

Era Aprile quando abbiamo lanciato la [prima raccolta fondi online a favore di
A.G.B.A.L.T.](/2020/04/04/corri-con-paolo-x.html), in seguito all'annullamento
della **Corri Con Paolo** a causa dell'emergenza COVID-19.

Purtroppo associazioni come A.G.B.A.L.T. sono in **perenne ricerca di fondi**, e
il 2020 non è stato particolarmente clemente, ma i bambini bisognosi di cure e
le loro famiglie **non sono di certo diminuiti** a causa del COVID-19.

Per questo motivo, supportiamo una nuova iniziativa promossa dal nostro socio
**dott. Umberto Troilo**, che in occasione dei suoi 60 anni ha deciso di
festeggiare così il suo compleanno: lanciando una nuova raccolta fondi con
obiettivo 3000 euro, che si impegnerà a **raddoppiare** fino al raggiungimento
dell'obiettivo.

Invitiamo tutti i donatori a dare un proprio contributo, ognuno nei limiti delle
sue possibilità.

[💳 Dona su GoFundMe](https://www.gofundme.com/f/60-anni-60-km-a-piedi-per-agbalt)

Qui di seguito il comunicato della raccolta fondi:

> ## Tu doni e io raddoppio
>
> A favore di A.G.B.A.L.T. - Associazione Genitori per la cura e l’assistenza
> ai Bambini Affetti da Leucemia o Tumore
>
> A.G.B.A.L.T. è una associazione che assiste a tutto tondo famiglie che hanno
> bambini che sono in cura a Pisa per tumori e leucemia, accogliendoli
> nell’Isola dei Girasoli e nel Villaggio del Sorriso, anche in caso di terapie
> per lunghi periodi. È impegnata nella formazione medica e paramedica della
> Unità Oncoematologia Pediatrica dell’Ospedale Santa Chiara di Pisa, finanzia
> il progetto di clown terapia e ludo terapia, fondamentale per riportare il
> sorriso ai piccoli malati. Offre un importante supporto psico-terapeutico ai
> bambini in cura e alle loro famiglie e garantisce la continuità degli studi ai
> bambini.
>
> ## La storia di A.G.B.A.L.T. e Montecarlo di Lucca
>
> Ogni anno nel mese di aprile, il mio paese (Montecarlo), si mobilita tutto per
> raccogliere fondi per l’AGBALT organizzando una corsa podistica chiamata
> “Corri con Paolo”, in memoria di Paolo, uno dei tanti bambini che giocavano
> nella piazzetta del paese, ma che ha dovuto lottare contro un nemico troppo
> grande.
>
> E ogni anno il ricavato è stato di circa 12.000 euro.
>
> Quest’anno, causa Covid 19, la corsa non si è svolta.
>
> Ma per l’AGBALT è importante avere quei 12.000 euro.
>
> Così in aprile abbiamo creato una raccolta fondi on-line raggiungendo 3000
> euro. Il Gruppo Donatori Fratres di Montecarlo ha permesso di raddoppiare la
> somma giungendo così a 6000 euro.
>
> Quindi purtroppo mancano ancora 6000 euro.
>
> Il 3 ottobre io compirò 60 anni. Un modo strampalato per festeggiare questa
> tappa della mia vita è correre a piedi per 60 km partendo da Montecarlo,
> passando dagli ospedali di Pescia, Lucca e Pisa, che Paolo ha conosciuto
> durante la sua malattia, fino ad arrivare all’Isola dei Girasoli, sempre a
> Pisa. Ma tanta fatica ha senso solo se serve a qualcuno così ho pensato di
> associare questo evento ad una nuova raccolta fondi per l’AGBALT nella
> speranza di arrivare a 3000 euro.
>
> Il resto lo metto io.
>
> È un bel regalo che mi faccio. È un bel regalo che mi fate voi.
>
> Grazie.
>
> Umberto.

[💳 Dona su GoFundMe](https://www.gofundme.com/f/60-anni-60-km-a-piedi-per-agbalt)
