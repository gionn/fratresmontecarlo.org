---
layout: single
title: Verso un 2019 pieno di iniziative
tags: [associazione]
header:
  image: "assets/images/head/trasfusionale-lucca.jpg"
---

Dopo aver chiuso il 2018 con **348 donazioni di sangue**, e riconfermando la quota raggiunta l’anno precedente, il Gruppo Donatori Fratres di Montecarlo lancia la sfida ai propri iscritti di superare il **traguardo delle 400 donazioni** per il 2019.

Per l’occasione, è stata inaugurata una nuova sezione del sito web del gruppo interamente dedicata alle [statistiche sulla donazioni](https://fratresmontecarlo.org/charts/), che saranno aggiornate settimanalmente grazie all’integrazione con il sistema informativo del Centro Regionale Sangue della Regione Toscana.

Diverse sono le iniziative che entreranno a regime nei prossimi mesi per incentivare la donazione, prima fra tutte il **servizio di trasporto gratuito** per tutto il gruppo attraverso il pulmino 9 posti messo a disposizione dalla Misericordia di Montecarlo, che sarà programmato per uno o due giorni al mese durante i weekend e che è l’ideale per chi preferisce trascorrere in compagnia il momento della donazione.

Altra idea è quella di promuovere l’ingresso di nuovi donatori attraverso la classica formula del **porta un amico**, che sarà ricompensata con **una bottiglia di ottimo vino di Montecarlo** ogni due nuovi donatori portati, gentilmente messo a disposizione da diverse fattorie e aziende vinicole del comune. Il regolamento del contest sarà reso disponibile sul sito web e sulla pagina Facebook del gruppo nelle prossime settimane.

Rimane sempre attivo, come negli anni passati, il servizio di **invito-promemoria alla donazione** una volta decorsi i termini per una nuova donazione tramite la piattaforma di messaggistica Whatsapp, che ha permesso al gruppo di tenere un alto rapporto di donazioni pro-capite nell’arco dell’anno.
